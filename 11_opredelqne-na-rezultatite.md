# Глава единадесета. ОПРЕДЕЛЯНЕ НА РЕЗУЛТАТИТЕ ОТ ИЗБОРИТЕ

## Раздел I. Определяне на резултатите от изборите от районната избирателна комисия



### Приемане и проверяване на протоколите. Предаване на останалите книжа и материали

**Чл. 233. (1)** Районната избирателна комисия приема и проверява протоколите на секционните избирателни комисии.

**(2)** При приемане на протокола на секционната избирателна комисия районната избирателна комисия сверява фабричния му номер с номера на протокола, вписан в протокола за предаването и приемането на изборните книжа и материали по чл. 187, ал. 3 или в протокола по чл. 211, ал. 4.

**(3)** Когато районната избирателна комисия установи несъответствие между фабричните номера на получения и предадения протокол от секционната избирателна комисия, секционната избирателна комисия заедно с районната избирателна комисия извършват преброяване на гласовете след приемането на протоколите на всички секционни избирателни комисии.

**(4)** Членовете на секционната избирателна комисия по чл. 230, ал. 1 проследяват точността на въвеждане на данните от протокола в изчислителния пункт на районната избирателна комисия.

**(5)** Когато районната избирателна комисия установи очевидни фактически грешки в протокола, те се отбелязват в него и се подписват от членовете на секционната избирателна комисия по чл. 230, ал. 1.

**(6)** _(Изм. - ДВ, бр. 17 от 2013 г.)_ При приемане на протокола районната избирателна комисия издава подписана разписка, която съдържа числовите данни от протокола. След завръщането си в района на секцията членовете на секционната избирателна комисия по чл. 230, ал. 1 поставят тази разписка до екземпляра от протокола.

**(7)** След приемане на протокола от районната избирателна комисия бюлетините, екземплярът от протокола, предназначен за областната администрация, и останалите книжа и материали се предават от членовете на секционната избирателна комисия по чл. 230, ал. 1 в областната администрация на комисия в състав, определен по реда на чл. 35. В състава на комисията се включва и представител на областната администрация.

**(8)** Бюлетините, екземплярът от протокола, предназначен за областната администрация, и останалите книжа и материали се съхраняват до следващите избори. Помещенията, в които се съхраняват, се определят от областния управител и се запечатват с хартиени ленти, подпечатани с восъчен печат, върху който е поставен уникален знак, и подписани от членовете на комисията. Образецът на печата, съхраняването на бюлетините, екземплярът от протокола, предназначен за областната администрация, и останалите книжа и материали и достъпът до помещенията се определят с решение на Централната избирателна комисия.



### Отразяване на данните от гласуването

**Чл. 234. (1)** Данните от гласуването се отразяват в протокол на районната избирателна комисия по партии, коалиции от партии и кандидати.

**(2)** Районната избирателна комисия незабавно след подписване на протокола по ал. 1 го изпраща на Централната избирателна комисия в електронен вид, подписан с електронен подпис.



### Отчитане на резултатите от гласуването

**Чл. 235. (1)** Въз основа на данните от протоколите на секционните избирателни комисии районната избирателна комисия отчита резултатите от гласуването в изборния район по чл. 67, ал. 1 или в района по чл. 68, ал. 2 или чл. 69, ал. 2 и съставя протокол.

**(2)** Гласовете от плавателните съдове, на които е образувана избирателна секция, се прибавят с решение на районната избирателна комисия към гласовете за кандидатски листи на изборния район по чл. 67, ал. 1 или на района по чл. 68, ал. 2 или чл. 69, ал. 2.

**(3)** Районната избирателна комисия определя избраните независими кандидати в района с използване на районна избирателна квота въз основа на подадените там действителни гласове.

**(4)** При произвеждане на избори за народни представители независим кандидат се смята за избран, ако е получил районната избирателна квота от гласовете в изборния район. Гласовете на независимите кандидати не участват в последващото разпределение на мандатите.



### Протокол на районната избирателна комисия

**Чл. 236. (1)** _(Изм. - ДВ, бр. 17 от 2013 г.)_ Протоколът на районната избирателна комисия е в три идентични екземпляра и е изработен на трипластова индигирана хартия. Протоколът е защитен с полиграфическа защита, определена с решение на Централната избирателна комисия. Преди попълване на протокола се съставя чернова, която по форма и съдържание е еднаква с него.

**(2)** _(Изм. и доп. - ДВ, бр. 17 от 2013 г.)_ При произвеждане на избори за членове на Европейския парламент от Република България всеки екземпляр на протокола е на два листа с обособени страници, а при избори за народни представители и за президент и вицепрезидент на републиката и при избори за общински съветници и кметове всеки екземпляр е на един лист с обособени страници.

**(3)** _(Нова - ДВ, бр. 17 от 2013 г.)_ Протоколът на районната избирателна комисия съдържа наименованията на партиите, коалициите от партии и инициативните комитети, така както са регистрирани за участие в изборите. Наименованията се отпечатват в протокола според поредния номер в бюлетината, съответно номера на бюлетината на съответната партия, коалиция от партии и инициативен комитет.



### Вписване на данни в протокола от общото гласуване

**Чл. 237. (1)** _(Изм. и доп. - ДВ, бр. 17 от 2013 г.)_ В протокола на районната избирателна комисия последователно се вписват броят на секционните избирателни комисии в района, броят на секционните избирателни комисии, представили протоколи за гласуването, както и данните по чл. 213, ал. 1 и по чл. 215е, ал. 1 при избори за народни представители и данните по чл. 213, ал. 1 и по чл. 220, ал. 1 и 2 при избори за членове на Европейския парламент от Република България или по чл. 224, ал. 1 при избори за президент и вицепрезидент на републиката.

**(2)** Данните по ал. 1 се вписват в протокола с думи и числа.



### Подписване на протокола

**Чл. 238. (1)** Протоколът на районната избирателна комисия се подписва от всички членове на комисията.

**(2)** При констатиране на очевидна фактическа грешка в протокола могат да се извършват поправки. Поправката се подписва от всички членове на комисията, като отстрани се пише "поправка".

**(3)** Член на комисията не може да откаже да подпише протокола. Член, който не е съгласен с отразеното в протокола, го подписва с особено мнение, като посочва в какво се изразява особеното мнение. Мотивите се излагат в писмена форма на отделен лист и се прилагат като неразделна част от протокола.

**(4)** Когато член на комисията е възпрепятстван по уважителни причини да подпише протокола, това се отбелязва, като се посочват и причините.

**(5)** Неподписването на протокола от член на комисията не го прави недействителен.



### Получаване на подписано и подпечатано ксерокопие от подписания протокол на комисията _(Загл. изм. - ДВ, бр. 17 от 2013 г.)_

**Чл. 239. (1)** _(Изм. - ДВ, бр. 17 от 2013 г.)_ Третият екземпляр от протокола по чл. 235, ал. 1 се поставя на видно място пред сградата, в която се помещава съответната районна избирателна комисия.

**(2)** _(Изм. - ДВ, бр. 17 от 2013 г.)_ Членовете на районната избирателна комисия, кандидатите, застъпниците, представителите на партиите, коалициите от партии и инициативните комитети и наблюдателите при поискване получават ксерокопие от подписания протокол по чл. 235, ал. 1, подпечатано на всяка страница с печата на комисията и подписано от председателя, заместник-председателя и секретаря, преди предаването му в Централната избирателна комисия. Подписаният протокол се ксерокопира в районната избирателна комисия. Имената и единният граждански номер на лицето, получило ксерокопието, се вписват от районната избирателна комисия в списък на лицата, получили ксерокопие от подписания протокол, по образец, утвърден от Централната избирателна комисия, след което лицето се подписва. Списъкът се подписва и от председателя и секретаря.



### База данни

**Чл. 240.** Районната избирателна комисия създава база данни чрез компютърна обработка на протоколите на секционните избирателни комисии в изборния район по чл. 67, ал. 1 или в района по чл. 68, ал. 2 или чл. 69, ал. 2 и на протокол-грамите от плавателните съдове под българско знаме.



### Предаване на протокола и другите книжа на Централната избирателна комисия

**Чл. 241. (1)** Председателят или заместник-председателят, секретарят и член на районната избирателна комисия, предложени от различни партии и коалиции от партии, предават на Централната избирателна комисия екземпляра на протокола на районната избирателна комисия, екземплярите от протоколите на секционните избирателни комисии, предназначени за Централната избирателна комисия, и копия на разписките по чл. 233, ал. 6 не по-късно от 48 часа след получаване на последния протокол на секционна избирателна комисия в района. Протоколите на районните избирателни комисии се предават в Централната избирателна комисия неразпластени.

**(2)** С протоколите и книжата по ал. 1 районната избирателна комисия предава в Централната избирателна комисия и:

1. копие от компютърната разпечатка на данните за протокола и решението на районната избирателна комисия (списък на получените протоколи на секционните избирателни комисии с кодовете на разписките им и компютърното предложение за протокол и решение на районната избирателна комисия), предоставени от изчислителния пункт;

2. два броя технически носители с числовите данни от обработката на протоколите на секционните избирателни комисии.

**(3)** След проверка на книжата по ал. 1 и 2 Централната избирателна комисия издава разписка на районната избирателна комисия и се подписва протокол за предаването и приемането между представителите на Централната избирателна комисия и районната избирателна комисия в два идентични екземпляра.

**(4)** Изборните книжа и материали на районната избирателна комисия, с изключение на предназначените за Централната избирателна комисия, и екземплярите от протоколите на секционните избирателни комисии, предназначени за районната избирателна комисия, се предават на областната администрация, на чиято територия е разположена тази комисия.

**(5)** Изборните книжа и материали се съхраняват от областните администрации до следващите избори.

## Раздел II. Определяне на резултатите от изборите от общинската избирателна комисия



### Приемане и проверяване на протоколите. Предаване на останалите книжа и материали

**Чл. 242. (1)** Общинската избирателна комисия приема и проверява протоколите на секционните избирателни комисии.

**(2)** При приемане на протокола на секционната избирателна комисия за съответния вид избор общинската избирателна комисия сверява фабричния му номер с номера на протокола, вписан в протокола за предаването и приемането на изборните книжа и материали по чл. 187, ал. 3 или в протокола по чл. 211, ал. 4.

**(3)** Когато общинската избирателна комисия установи несъответствие между фабричните номера на получения и предадения протокол от секционната избирателна комисия за съответния вид избор, секционната избирателна комисия заедно с общинската избирателна комисия извършват преброяване на гласовете след приемането на протоколите на всички секционни избирателни комисии.

**(4)** Членовете на секционната избирателна комисия по чл. 231, ал. 1 проследяват точността на въвеждане на данните от протоколите в изчислителния пункт на общинската избирателна комисия.

**(5)** Когато общинската избирателна комисия установи очевидни фактически грешки в протоколите, те се отбелязват в тях и се подписват от членовете на секционната избирателна комисия по чл. 231, ал. 1.

**(6)** _(Изм. - ДВ, бр. 17 от 2013 г.)_ При приемане на протоколите общинската избирателна комисия издава подписана разписка, която съдържа числовите данни от протоколите. След завръщането си в района на секцията членовете на секционната избирателна комисия по чл. 231, ал. 1 поставят тази разписка до екземплярите от протоколите.

**(7)** След приемане на протоколите от общинската избирателна комисия бюлетините, екземплярите от протоколите, предназначени за общинската администрация, и останалите книжа и материали се предават от членовете на секционната избирателна комисия по чл. 231, ал. 1 в общинската администрация на комисия в състав, определен по реда на чл. 35. В състава на комисията се включва и представител на общинската администрация.

**(8)** Бюлетините, екземплярите от протоколите, предназначени за общинската администрация, и останалите книжа и материали се съхраняват до следващите избори. Помещенията, в които се съхраняват, се определят от кмета на общината и се запечатват с хартиени ленти, подпечатани с восъчен печат, върху който е поставен уникален знак, и подписани от членовете на комисията. Образецът на печата, съхраняването на бюлетините, екземплярите от протоколите, предназначени за общинската администрация, и останалите книжа и материали и достъпът до помещенията се определят с решение на Централната избирателна комисия.



### Протоколи на общинската избирателна комисия

**Чл. 243. (1)** Въз основа на данните от протоколите на секционните избирателни комисии общинската избирателна комисия съставя протоколи:

1. за избор на общински съветници;

2. за избор на кмет на общината;

3. за избор на кмет на кметство; ако кметствата са повече от едно, за избора във всяко кметство се съставя отделен протокол.

**(2)** На основата на получените данни съответната общинска избирателна комисия определя резултата от изборите, който се отразява в протоколите на общинската избирателна комисия.

**(3)** _(Изм. и доп. - ДВ, бр. 17 от 2013 г.)_ Протоколите на общинската избирателна комисия са в три идентични екземпляра и са изработени на трипластова индигирана хартия. Протоколите са защитени с полиграфическа защита, определена с решение на Централната избирателна комисия. Всеки екземпляр е на един лист с обособени страници. Първият екземпляр се предава в Централната избирателна комисия. Вторият екземпляр заедно с изборните книжа се предава в общината и се съхранява до следващите избори.

**(4)** Преди попълване на протоколите се съставят чернови, които по форма и съдържание са еднакви с тях.



### Вписване на данни в протоколите

**Чл. 244. (1)** В протоколите на общинската избирателна комисия последователно се вписват:

1. броят на секционните избирателни комисии в общината;

2. броят на секционните избирателни комисии, представили протоколи за гласуване;

3. броят на избирателите според части І и ІІ на избирателния списък и допълнителния избирателен списък;

4. броят на избирателите според части І и ІІ на избирателния списък;

5. брой на избирателите, вписани в допълнителната страница на избирателния списък;

6. броят на избирателите в допълнителния избирателен списък;

7. регистрираните кандидатски листи, съответно кандидати за кметове;

8. броят на гласувалите избиратели според положените в части І и ІІ на избирателния списък и в допълнителния избирателен списък подписи;

9. намерените в избирателните урни бюлетини;

10. общият брой на действителните бюлетини, подадени в избора за кмет;

11. действителните бюлетини, подадени за всеки кандидат за кмет;

12. действителните бюлетини, подадени за съответната кандидатска листа за общински съветници;

13. недействителните бюлетини;

14. броят на недействителните бюлетини по чл. 180;

15. броят на недействителните бюлетини по чл. 181;

16. броят на сгрешените бюлетини по чл. 201;

17. броят на придружителите, вписани в графа "Забележки" на избирателния списък, и броят на придружителите от списъка за допълнително вписване на придружителите;

 17а. _(нова - ДВ, бр. 17 от 2013 г.)_ броят на застъпниците, вписани в списъка за вписване на застъпниците;

 17б. _(нова - ДВ, бр. 17 от 2013 г.)_ броят на представителите на партии, коалиции от партии и инициативни комитети, вписани в списъка за вписване на представителите;

 17в. _(нова - ДВ, бр. 17 от 2013 г.)_ броят на наблюдателите, вписани в списъка за вписване на наблюдателите;

 17г. _(нова - ДВ, бр. 17 от 2013 г.)_ броят на удостоверенията по чл. 48б;

18. броят на декларациите, които са подадени съгласно този кодекс; посочва се броят на всеки вид декларации, които са подадени;

19. подадените заявления, възражения, жалби и взетите по тях решения.

**(2)** Данните в протоколите се вписват с думи и числа.



### Подписване на протоколите

**Чл. 245. (1)** Протоколите на общинската избирателна комисия се подписват от всички членове на комисията.

**(2)** При констатиране на очевидна фактическа грешка в протокол могат да се извършват поправки. Поправката се подписва от всички членове на комисията, като отстрани се пише "поправка".

**(3)** Член на комисията не може да откаже да подпише протоколите на общинската избирателна комисия. Член, който не е съгласен с отразеното в протокол, го подписва с особено мнение, като посочва в какво се изразява особеното мнение. Мотивите се излагат в писмена форма на отделен лист и се прилагат като неразделна част от протокола.

**(4)** Когато член на комисията е възпрепятстван по уважителни причини да подпише протоколите, това се отбелязва, като се посочват и причините.

**(5)** Неподписването на протокол от член на комисията не го прави недействителен.



### Определяне на резултатите от гласуването за кмет

**Чл. 246. (1)** Определянето на резултатите от гласуването за кметове се извършва съгласно методиката по чл. 26, ал. 1, т. 27.

**(2)** Общинската избирателна комисия обявява резултатите от гласуването за кметове по партии, коалиции от партии и независими кандидати и издава удостоверения на избраните кметове.

**(3)** Избран за кмет е кандидатът, получил повече от половината от действителните гласове.

**(4)** Когато на първия тур никой от кандидатите за кмет не е избран, втори тур на изборите се произвежда не по-късно от 7 дни от датата на произвеждането на първия тур в неделен ден.

**(5)** Ако в изборния район са били регистрирани повече от двама кандидати и никой не е избран, на втория тур в избора могат да участват само първите двама, получили най-много от действителните гласове. Ако трима или повече кандидати са получили най-много, но равен брой гласове, те всички се допускат за участие на втория тур. Ако един кандидат е получил най-много гласове, а след него се нареждат двама или повече кандидати с равен брой гласове, те всички се допускат за участие на втория тур.

**(6)** На втория тур на изборите за избран се смята кандидатът, получил най-много действителни гласове. При равен брой гласове няма избран кмет и президентът на републиката по предложение на Централната избирателна комисия насрочва нов избор за кмет.

**(7)** Когато до втори тур са допуснати да участват двама кандидати и между двата тура единият от тях почине, се произвежда нов избор.

**(8)** Когато до втори тур са допуснати да участват двама кандидати и между двата тура единият от тях се откаже в срок до 24 часа от обявяването на резултатите от първия тур, на втория тур участва следващият кандидат, получил най-много действителни гласове.



### Определяне на резултатите от гласуването за общински съветник

**Чл. 247. (1)** Определянето на резултатите от гласуването за общински съветници се извършва съгласно методиката по чл. 26, ал. 1, т. 27.

**(2)** Резултатите от гласуването за общински съветници в изборите по пропорционалната система се определят по метода на Хеър-Ниймайер.

**(3)** Право на участие при разпределяне на мандатите имат партиите, коалициите от партии и независимите кандидати, получили гласове не по-малко от общинската избирателна квота.

**(4)** Броят на мандатите, които се разпределят между партиите и коалициите от партии по ал. 3, е равен на броя на членовете на общинския съвет, намален с броя на избраните независими кандидати.

**(5)** Общинската избирателна комисия обявява резултатите от гласуването за общински съветници по партии, коалиции от партии и независими кандидати и издава удостоверения на избраните общински съветници.



### Получаване на подписано и подпечатано ксерокопие от подписаните протоколи на комисията _(Загл. изм. - ДВ, бр. 17 от 2013 г.)_

**Чл. 248. (1)** _(Изм. - ДВ, бр. 17 от 2013 г.)_ Третият екземпляр от протоколите по чл. 243, ал. 1 се поставя на видно място пред сградата, в която се помещава общинската избирателна комисия.

**(2)** _(Изм. - ДВ, бр. 17 от 2013 г.)_ Членовете на общинската избирателна комисия, кандидатите, застъпниците, представителите на партиите, коалициите от партии и инициативните комитети и наблюдателите при поискване получават ксерокопие от подписаните протоколи по чл. 243, ал. 1, подпечатано на всяка страница с печата на комисията и подписано от председателя, заместник-председателя и секретаря, преди предаването му в Централната избирателна комисия. Подписаният протокол се ксерокопира в общинската избирателна комисия. Имената и единният граждански номер на лицето, получило ксерокопието, се вписват от общинската избирателна комисия в списък на лицата, получили ксерокопие от подписания протокол за съответния вид избор, по образец, утвърден от Централната избирателна комисия, след което лицето се подписва. Списъкът се подписва и от председателя и секретаря.



### База данни

**Чл. 249.** Общинската избирателна комисия създава база данни чрез компютърна обработка на протоколите на секционните избирателни комисии в изборния район по чл. 70.



### Предаване на протоколите и другите книжа на Централната избирателна комисия

**Чл. 250. (1)** Общинската избирателна комисия предава в Централната избирателна комисия не по-късно от 48 часа от получаване на протоколите на секционната избирателна комисия:

1. протоколите и решенията на общинската избирателна комисия за всеки вид избор (неразпластени);

2. екземплярите от протоколите на секционните избирателни комисии, предназначени за Централната избирателна комисия;

3. копия на разписките по чл. 242, ал. 6;

4. копие от компютърната разпечатка на данните за протокола и решението на общинската избирателна комисия за всеки вид избор (списък на получените протоколи на секционната избирателна комисия с кодовете на разписките им и компютърното предложение за протокол и решение на общинската избирателна комисия), предоставени от изчислителния пункт;

5. два броя технически носители с числовите данни от обработката на протоколите на секционните избирателни комисии.

**(2)** След проверка на книжата по ал. 1 Централната избирателна комисия издава разписка на общинската избирателна комисия и се подписва протокол за предаването и приемането между представителите на Централната избирателна комисия и общинската избирателна комисия в два идентични екземпляра.

**(3)** В Централната избирателна комисия се извършва повторно въвеждане на данните от протоколите на секционните избирателни комисии. Извършва се компютърно сравняване на данните от протоколите на секционните избирателни комисии, въведени в общинската избирателна комисия и в Централната избирателна комисия, и се разпечатват различията.

**(4)** При наличие на разлики, както и при установяване на очевидни фактически грешки, Централната избирателна комисия се произнася с решение за окончателните числови данни по всеки от случаите, което се отразява при издаването на бюлетина на Централната избирателна комисия за резултатите от изборите и в базата данни на общинската избирателна комисия по чл. 249.

**(5)** В изчислителния пункт на Централната избирателна комисия се извършва повторно контролно разпределение на мандатите за общински съветници по метода на Хеър-Ниймайер за всяка община, което се сравнява с решението на общинската избирателна комисия. В изчислителния пункт на Централната избирателна комисия се извършва и сравняване на получените резултати от повторното въвеждане на протоколите за избор на кметове със съответното решение на общинската избирателна комисия.

## Раздел III. Определяне на резултатите от изборите от Централната избирателна комисия



### Определяне на резултатите при избори за народни представители

**Чл. 251. (1)** При произвеждане на избори за народни представители общият брой мандати за всяка партия и коалиция от партии се определя от Централната избирателна комисия въз основа на подадените за партията или коалицията от партии действителни гласове в страната и извън страната по метода на Хеър-Ниймайер съгласно методиката по чл. 26, ал. 1, т. 27.

**(2)** Право на участие при разпределяне на мандатите на национално ниво имат партиите и коалициите от партии, получили не по-малко от четири на сто от действителните гласове в страната и извън страната.

**(3)** Броят на мандатите, които се разпределят между партиите и коалициите от партии по ал. 2, е равен на броя на народните представители в Народното събрание, намален с броя на избраните независими кандидати.

**(4)** Броят на мандатите на партиите и коалициите от партии в многомандатните изборни райони се определя по метода на Хеър-Ниймайер съгласно методиката по чл. 26, ал. 1, т. 27.



### Определяне на избраните кандидати от всяка районна кандидатска листа

**Чл. 252.** _(Отм. - ДВ, бр. 17 от 2013 г.)_



### Последици при избиране на кандидат за народен представител в два многомандатни изборни района

**Чл. 253. (1)** Когато кандидат за народен представител, издигнат от партия или коалиция от партии, е избран в два многомандатни изборни района, той е длъжен в еднодневен срок от узнаването писмено да заяви в Централната избирателна комисия в коя листа желае да остане избран.

**(2)** В случай че кандидатът не подаде писмено заявление в срока по ал. 1, Централната избирателна комисия го обявява за избран за народен представител от изборния район, в който първо е регистриран за народен представител.

**(3)** В случаите по ал. 1 Централната избирателна комисия обявява за избран първия по ред неизбран кандидат в листата, от която кандидатът за народен представител се е отказал.



### Обявяване на резултатите от изборите за президент и вицепрезидент на републиката

**Чл. 254. (1)** Централната избирателна комисия обявява резултатите от изборите за президент и вицепрезидент на републиката веднага след тяхното определяне, но не по-късно от 48 часа от обявяване на изборния ден за приключен.

**(2)** Когато никой от кандидатите не е избран, Централната избирателна комисия определя първите двама кандидати по листи, получили най-много действителни гласове, и произвежда нов избор в срока по чл. 93, ал. 4 от Конституцията на Република България.

**(3)** Предизборната кампания по ал. 2 започва от определяне на кандидатите и продължава до 24 часа преди изборния ден.



### Отказ от участие в нов избор

**Чл. 255. (1)** Когато един от кандидатите за президент и вицепрезидент на републиката, получили най-много действителни гласове, се откаже в срок до 24 часа от обявяването на резултатите от изборите да участва в новия избор, в избора участват кандидатите от следващата по броя на действителни гласове листа, определени от Централната избирателна комисия.

**(2)** При смърт или тежко заболяване на някой от кандидатите от листите, получили най-много действителни гласове, Централната избирателна комисия отлага избора и насрочва нов избор не по-късно от 14 дни след датата на втория избор. В срок до три дни от датата на решението на Централната избирателна комисия централното ръководство на съответната партия, компетентно съгласно устава, или ръководството на коалицията от партии, компетентно съгласно решението за образуване на коалицията, може да регистрира нов кандидат по реда на чл. 112.



### Обявяване на окончателните резултати

**Чл. 256. (1)** Окончателните резултати от изборите за президент и вицепрезидент на републиката се обявяват от Централната избирателна комисия в срок до три дни след изборния ден и се обнародват в "Държавен вестник" не по-късно от 7 дни след изборния ден.

**(2)** Обявяването на резултатите се извършва по листи за всички кандидати. Когато е произведен нов избор, обявяват се и резултатите от първия избор.



### Полагане на клетва

**Чл. 257.** Новоизбраните президент и вицепрезидент полагат клетва по чл. 76, ал. 2 от Конституцията на Република България три дни преди изтичането на пълномощията на действащите президент и вицепрезидент. Те встъпват в длъжност от деня на изтичане на пълномощията на действащите президент и вицепрезидент.



### Определяне на броя на мандатите при избори за членове на Европейския парламент от Република България

**Чл. 258. (1)** Броят на членовете на Европейския парламент от Република България се определя съгласно процедурата, предвидена в чл. 14, параграф 2 от Договора за Европейския съюз.

**(2)** При произвеждане на избори за членове на Европейския парламент от Република България общият брой мандати за всяка партия и коалиция от партии се определя от Централната избирателна комисия въз основа на подадените за партията или коалицията от партии действителни гласове в страната и извън страната по метода на Хеър-Ниймайер съгласно методиката по чл. 26, ал. 1, т. 27.

**(3)** Право на участие при разпределяне на мандатите имат партиите, коалициите от партии и независимите кандидати, получили действителни гласове не по-малко от националната избирателна квота.

**(4)** Броят на мандатите, които се разпределят между партиите и коалициите от партии по ал. 3, е равен на броя на членовете на Европейския парламент от Република България, намален с броя на избраните независими кандидати.



### Определяне на избраните кандидати

**Чл. 259. (1)** При произвеждане на избори за членове на Европейския парламент от Република България определянето на избраните кандидати от всяка кандидатска листа се извършва според броя на получените валидни предпочитания (преференции) и подреждането на кандидатите в листата съгласно методиката по чл. 26, ал. 1, т. 27.

**(2)** Предпочитанията (преференциите) за отделните кандидати са валидни, ако броят на гласовете, получени за кандидата, е не по-малък от 6 на сто от гласовете, подадени за кандидатската листа.

**(3)** Кандидатите по ал. 2 се подреждат според броя на получените предпочитания (преференции), като се започне с кандидата, получил най-висок брой валидни предпочитания (преференции). Тези кандидати се изваждат от кандидатската листа на съответната партия или коалиция от партии и образуват списък А. Останалите в кандидатската листа кандидати запазват първоначалното си подреждане в листата и образуват списък Б.

**(4)** Когато в списък А има двама или повече кандидати с еднакъв брой предпочитания (преференции), редът им в списъка се определя от Централната избирателна комисия чрез жребий, проведен в присъствието на заинтересованите кандидати и представители на партията или коалициите от партии.

**(5)** Когато няма кандидати с валидни предпочитания (преференции), избрани са кандидатите по реда, в който са подредени в кандидатската листа.

**(6)** Когато броят на кандидатите с валидни предпочитания (преференции) е по-малък от броя на мандатите на партията или коалицията от партии, избрани са всички кандидати от списък А. Останалите мандати на партията или коалицията от партии се попълват с кандидатите от списък Б по реда на тяхното подреждане.

**(7)** Когато броят на кандидатите с валидни предпочитания (преференции) е по-голям от броя на мандатите на партията или коалицията от партии, избрани са първите кандидати от списък А по реда на тяхното подреждане до попълване на всички мандати.

**(8)** Когато броят на кандидатите с валидни предпочитания (преференции) е равен на броя на мандатите на партията или коалицията от партии, избрани са всички кандидати от списък А.



### Обявяване на резултатите от гласуването

**Чл. 260. (1)** Централната избирателна комисия обявява резултатите от гласуването, както следва:

1. получените гласове и разпределението на мандатите между партиите и коалициите от партии при избори за народни представители - не по-късно от 4 дни след изборния ден;

2. имената на избраните народни представители - не по-късно от 7 дни след изборния ден;

3. получените гласове и разпределението на мандатите между партиите и коалициите от партии при избори за членове на Европейския парламент от Република България - не по-късно от три дни след изборния ден;

4. имената на избраните членове на Европейския парламент от Република България - не по-късно от 5 дни след изборния ден.

**(2)** При произвеждане на избори за членове на Европейския парламент от Република България резултатите от гласуването се обявяват след обявяване приключването на изборния ден във всички държави - членки на Европейския съюз, в рамките на изборния период, определен от Съвета на Европейския съюз.



### Уведомяване на председателя на Европейския парламент

**Чл. 261.** След отчитането и официалното обявяване на резултатите от изборите председателят на Народното събрание уведомява председателя на Европейския парламент за избраните членове на Европейския парламент от Република България.



### База данни

**Чл. 262. (1)** При произвеждане на избори за народни представители, за президент и вицепрезидент на републиката и за членове на Европейския парламент от Република България Централната избирателна комисия създава база данни чрез компютърна обработка на протоколите на секционните избирателни комисии от страната, протокол-грамите и сканираните екземпляри от протоколите на секционните избирателни комисии извън страната.

**(2)** В Централната избирателна комисия се извършва повторно въвеждане на данните от протоколите на секционните избирателни комисии по ал. 1. Извършва се компютърно сравняване на данните от протоколите на секционните избирателни комисии, въведени в районните избирателни комисии и в Централната избирателна комисия, и се разпечатват различията.

**(3)** В Централната избирателна комисия се извършва въвеждане и повторно въвеждане на постъпилите сканирани екземпляри от протоколите и протокол-грамите с резултатите от гласуването извън страната. Получените гласове за отделните кандидатски листи при всички видове избори и предпочитанията (преференциите) за кандидатите от всяка листа при избори за членове на Европейския парламент от Република България се прибавят към получените гласове за съответната листа и предпочитанията (преференциите) за отделни кандидати от страната.

**(4)** При наличие на разлики, както и при установяване на очевидни фактически грешки, Централната избирателна комисия се произнася с решение за окончателните числови данни по всеки от случаите и актуализира базата данни.

**(5)** Резултатите от изборите се определят според актуализираната база данни.

**(6)** Когато разликите или грешките по ал. 4 са от естество да променят резултата от изборите, Централната избирателна комисия съобщава за тях на заинтересованите кандидати, партии и коалиции от партии.

**(7)** Бюлетинът на Централната избирателна комисия се публикува според актуализираната база данни.

**(8)** Актуализираната база данни на Централната избирателна комисия на технически носител се предоставя на президента на републиката, на председателя на Народното събрание, на Министерския съвет, на партиите, коалициите от партии и инициативните комитети, участвали в изборите, на социологически агенции, на библиотеки, на университети, на Българската академия на науките и на други организации.

**(9)** Базата данни по ал. 8 не може да се променя и разпространява без разрешение на Централната избирателна комисия.
