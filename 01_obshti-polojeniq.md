# Глава първа. ОБЩИ ПОЛОЖЕНИЯ

## Раздел I. Предмет


### Обхват

**Чл. 1. (1)** _(Обявена за противоконституционна в частта "народни представители, президент и вицепрезидент на републиката" с РКС № 4 от 2011 г. - ДВ, бр. 36 от 2011 г., изм. - ДВ, бр. 45 от 2011 г., в сила от 14.06.2011 г.)_ Този кодекс определя организацията и реда за произвеждане на избори за народни представители, президент и вицепрезидент на републиката, членове на Европейския парламент от Република България, общински съветници, кметове на общини и кметства, както и условията за избиране на членове на Европейския парламент от Република България, общински съветници, кметове на общини и кметства.

**(2)** С кодекса се определят и условията и редът за попълване на мандати при предсрочно прекратяване на пълномощията на народен представител, член на Европейския парламент от Република България, общински съветник, кмет на община и кметство.

## Раздел II. Избирателно право


### Основни принципи

**Чл. 2. (1)** Изборите се произвеждат въз основа на всеобщо, равно и пряко избирателно право с тайно гласуване.

**(2)** Всеки избирател има право на един глас.


### Активно избирателно право

**Чл. 3. (1)** Право да избират народни представители, президент и вицепрезидент на републиката имат българските граждани, които са навършили 18 години към изборния ден включително, не са поставени под запрещение и не изтърпяват наказание лишаване от свобода.

**(2)** Право да избират членове на Европейския парламент от Република България имат българските граждани, които са навършили 18 години към изборния ден включително, живели са най-малко през последните три месеца в Република България или в друга държава - членка на Европейския съюз, не са поставени под запрещение и не изтърпяват наказание лишаване от свобода.

**(3)** Всеки гражданин на държава - членка на Европейския съюз, който не е български гражданин, има право да избира членове на Европейския парламент от Република България, ако е навършил 18 години към изборния ден включително, не е поставен под запрещение, не изтърпява наказание лишаване от свобода, има статут на продължително или постоянно пребиваващ в Република България, живял е най-малко през последните три месеца в Република България или в друга държава - членка на Европейския съюз, не е лишен от правото да избира в държавата членка, на която е гражданин, и предварително с писмена декларация е заявил желанието си да упражни правото си на глас на територията на Република България.

**(4)** _(Обявена за противоконституционна в частта относно срока за местоживеене - числото "12" с РКС № 4 от 2011 г. - ДВ, бр. 36 от 2011 г., изм. - ДВ, бр. 45 от 2011 г., в сила от 14.06.2011 г.)_ Право да избират общински съветници и кметове имат българските граждани, които са навършили 18 години към изборния ден включително, не са поставени под запрещение, не изтърпяват наказание лишаване от свобода и са живели най-малко през последните 6 месеца в съответното населено място.

**(5)** _(Обявена за противоконституционна в частта относно срока за местоживеене - числото "12" с РКС № 4 от 2011 г. - ДВ, бр. 36 от 2011 г., изм. - ДВ, бр. 45 от 2011 г., в сила от 14.06.2011 г.)_ Всеки гражданин на държава - членка на Европейския съюз, който не е български гражданин, има право да избира общински съветници и кметове, ако е навършил 18 години към изборния ден включително, не е поставен под запрещение, не изтърпява наказание лишаване от свобода, има статут на продължително или постоянно пребиваващ в Република България, живял е най-малко през последните 6 месеца в съответното населено място, не е лишен от правото да избира в държавата членка, на която е гражданин, и предварително с писмена декларация е заявил желанието си да упражни правото си на глас в съответното населено място.


### Пасивно избирателно право

**Чл. 4. (1)** Право да бъдат избирани за народни представители имат българските граждани, които са навършили 21 години към изборния ден включително, нямат друго гражданство, не са поставени под запрещение и не изтърпяват наказание лишаване от свобода.

**(2)** За президент и вицепрезидент на републиката може да бъде избиран български гражданин по рождение, навършил 40 години, който няма друго гражданство, не е поставен под запрещение, не изтърпява наказание лишаване от свобода и е живял последните пет години в страната.

**(3)** _(Обявена за противоконституционна в частта относно срока за местоживеене "две години" с РКС № 4 от 2011 г. - ДВ, бр. 36 от 2011 г., изм. - ДВ, бр. 45 от 2011 г., в сила от 14.06.2011 г.)_ Право да бъде избиран за член на Европейския парламент от Република България има всеки български гражданин, който е навършил 21 години към изборния ден включително, няма гражданство в държава извън Европейския съюз, не е поставен под запрещение, не изтърпява наказание лишаване от свобода, има постоянен адрес в Република България и е живял най-малко през последните 6 месеца в Република България или в друга държава - членка на Европейския съюз.

**(4)** _(Обявена за противоконституционна в частта относно срока за местоживеене "две години" с РКС № 4 от 2011 г. - ДВ, бр. 36 от 2011 г., изм. - ДВ, бр. 45 от 2011 г., в сила от 14.06.2011 г.)_ Право да бъде избиран за член на Европейския парламент от Република България има и всеки гражданин на държава - членка на Европейския съюз, който не е български гражданин, навършил е 21 години към изборния ден включително, няма гражданство в държава извън Европейския съюз, не е поставен под запрещение, не изтърпява наказание лишаване от свобода, не е лишен от правото да бъде избиран в държавата членка, на която е гражданин, има статут на продължително или постоянно пребиваващ в Република България, живял е най-малко през последните 6 месеца в Република България или в друга държава - членка на Европейския съюз, и с писмена декларация е заявил желанието си да бъде избран.

**(5)** _(Обявена за противоконституционна в частта относно срока за местоживеене - числото "12" с РКС № 4 от 2011 г. - ДВ, бр. 36 от 2011 г., изм. - ДВ, бр. 45 от 2011 г., в сила от 14.06.2011 г.)_ Право да бъдат избирани за общински съветници и кметове имат българските граждани, които нямат друго гражданство в държава извън Европейския съюз, навършили са 18 години към изборния ден включително, не са поставени под запрещение, не изтърпяват наказание лишаване от свобода и са живели най-малко през последните 6 месеца в съответното населено място.

**(6)** _(Обявена за противоконституционна в частта относно срока за местоживеене - числото "12" с РКС № 4 от 2011 г. - ДВ, бр. 36 от 2011 г., изм. - ДВ, бр. 45 от 2011 г., в сила от 14.06.2011 г.)_ Право да бъде избиран за общински съветник има и всеки гражданин на държава - членка на Европейския съюз, който не е български гражданин, няма гражданство в държава извън Европейския съюз, навършил е 18 години към изборния ден включително, не е поставен под запрещение, не изтърпява наказание лишаване от свобода, има статут на продължително или постоянно пребиваващ в Република България, живял е най-малко през последните 6 месеца в съответното населено място, не е лишен от правото да бъде избиран в държавата членка, на която е гражданин, и с писмена декларация е заявил желанието си да бъде избран.

## Раздел III. Изборни системи


### Система при избор на народни представители

**Чл. 5. (1)** Изборите за народни представители се произвеждат по пропорционална изборна система с кандидатски листи на регистрирани в многомандатни изборни райони:

1. _(изм. - ДВ, бр. 17 от 2013 г.)_ партии и коалиции от партии;

2. независими кандидати.

**(2)** В разпределението на мандатите на национално ниво участват партиите и коалициите от партии, получили не по-малко от четири на сто от действителните гласове в страната и извън страната, както и независимите кандидати, получили действителни гласове не по-малко от районната избирателна квота.


### Система при избор на президент и вицепрезидент на републиката

**Чл. 6. (1)** Изборите за президент и вицепрезидент на републиката се произвеждат едновременно по мажоритарна изборна система с национални кандидатски листи на партии и коалиции от партии и независими кандидати.

**(2)** Президентът и вицепрезидентът се избират от една кандидатска листа.


### Система при избор на членове на Европейския парламент

**Чл. 7. (1)** Изборите за членове на Европейския парламент от Република България се произвеждат по пропорционална изборна система с национални кандидатски листи на:

1. партии и коалиции от партии - чрез преференциално гласуване;

2. независими кандидати.

**(2)** В разпределението на мандатите участват партиите, коалициите от партии и независимите кандидати, получили действителни гласове не по-малко от националната избирателна квота.


### Системи при избори за общински съветници и кметове

**Чл. 8. (1)** Изборите за общински съветници се произвеждат по пропорционална изборна система с кандидатски листи на регистрирани в многомандатни изборни райони партии и коалиции от партии и независими кандидати.

**(2)** Изборите за кметове се произвеждат по мажоритарната изборна система с кандидатски листи на регистрирани в едномандатни изборни райони партии и коалиции от партии и независими кандидати.

**(3)** В разпределението на мандатите участват партиите, коалициите от партии и независимите кандидати, получили действителни гласове не по-малко от общинската избирателна квота.


### Методика за разпределение на мандатите

**Чл. 9.** Разпределението на мандатите по кандидатски листи се извършва съгласно методиката по чл. 26, ал. 1, т. 27.

## Раздел IV. Насрочване и произвеждане на изборите. Изборни книжа


### Насрочване на изборите

**Чл. 10. (1)** Изборите за народни представители и за членове на Европейския парламент от Република България се насрочват от президента на републиката не по-късно от 75 дни преди изборния ден.

**(2)** Изборите за президент и вицепрезидент на републиката се насрочват от Народното събрание не по-късно от 75 дни преди изборния ден.

**(3)** Изборите за общински съветници и кметове се насрочват от президента на републиката не по-късно от 90 дни преди изборния ден.


### Произвеждане на изборите

**Чл. 11. (1)** Изборите се произвеждат в един неделен ден.

**(2)** Изборите за членове на Европейския парламент от Република България се произвеждат в съответствие с изборния период, определен от Съвета на Европейския съюз и при условията на ал. 1.


### Изборни книжа

**Чл. 12. (1)** Централната избирателна комисия утвърждава образците на изборните книжа за всички видове избори и ги обнародва в "Държавен вестник".

**(2)** _(Изм. - ДВ, бр. 17 от 2013 г.)_ Централната избирателна комисия утвърждава образците на изборните книжа не по-късно от 5 дни след насрочване на съответния вид избори.

**(3)** В случай че се установи непълнота или техническа грешка в изборните книжа, Централната избирателна комисия извършва поправка не по-късно от 55 дни преди изборния ден и я обнародва в "Държавен вестник".

## Раздел V. Организационно-техническа подготовка на изборите


### Подготовка на изборите

**Чл. 13. (1)** _(Изм. - ДВ, бр. 17 от 2013 г.)_ Организационно-техническата подготовка и обезпечаване на изборите, включително с техника и консумативи се осъществява от Министерския съвет и от областните и общинските администрации във взаимодействие с избирателните комисии.

**(2)** _(Изм. - ДВ, бр. 17 от 2013 г.)_ Разходите по подготовката и произвеждането на изборите са за сметка на държавния бюджет по приета от Министерския съвет план-сметка, съгласувана с Централната избирателна комисия. В срок до 7 дни от датата на насрочване на изборите Министерският съвет може да възложи координацията и изпълнението на дейностите по ал. 1 на определен министър.

**(3)** Заявленията, жалбите, удостоверенията и другите книжа по този кодекс се освобождават от държавни такси.

**(4)** Документите по този кодекс, които са издадени на чужд език, се представят заедно с легализиран превод на български език.
